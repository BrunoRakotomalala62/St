Ka atao ahoana ary ny tsiny? Aiza no hanariana azy?

Araka ny voalazako teo, dia heloka faran'izay ratsy ny tsiny ka ataoko fa tsy mety ny hanariana azy eto ambonin'ny tany, ka ny mety dia rohana rojon'ny tsiny ka havavina any amin'ny afobe ary hiambozonan'i Losifera sy ny namany, ka tsy ho tafaverina eto ambonin'ny tany intsony mandrakizay mandrakizay.

Raha vita izany tompoko, ny arahaba sy ny hasina dia tahaka ny masoandro mipoaka avy ao antsinanana, ka ny avo ihany no tratrany aloha. Koa tolorana arahaba voalohany indrindra ny filohan'ny Nosy izay kintana mamirapiratra ravaky ny lanitra, volana fenomananafala aizin'ny tany, ka arahabaina toy ny masoandroizy, ka hanafana sy hanazava ny vahoaka eto Madagasikara ahita sy ahantana ny rariny anie izy mba hiadanan'ny ambanilanitra, ho mizana be tsy miangatra, ka ahay handanja ny diso sy ny marina mba hampitovy torosy sy ny vahoaka feheziny, fa tsy hisy tombo sy hala eo amin'ny fitodrana.

Arababaina koa ireo minisitara soroka miara-milanja amin'ny Filohan'ny Nosy vovonana iadian'ny lahaony ireo, varivariny handrin'ny tafo, ary fela-tanana manainga ny rantsana, arababaina eto koa ireo manamboninahitra isantsokajiny, izay tandroky ny fanjakana. Arabaina eto koa ireo foloalindahy izay nanao manda-tehezana teo amin'ny fiarovam-tanindrazana, fa kitro hifaharana ireo, ala ikirizana, satria nanao sakofo ambany foitra sy nanao ny ainy tsy ho zavatra ireo, teo amin'ity Tanindrazana mamintsika ity. Ary farina, arabaina eto ny valala tsy mandady harona manerana ny nosy, dia ny vahoaka Malagasy tsy vaky volo izany fa indrindra ireo izay manatrika eto.

Arababaina ireo Ray aman-dRenỳ, ireo zandry mahaleo mahaiasa, ireo olona mitovy saranga amin'ny tena. Eny! Ho soavin'Andriamanitra anie hianareo, ho mamy tian'ny vola, hangidy lavitry ny aretina, vokara hanina ambolena, haroroka zaza tezaina tsy hodoso ny sambatra, tsy hilaozan' ny mananjara.

Raha afaka ny tsiny fanalan'ny vava, dia indro fa hanambara ny dinidinika aho, ary ilaza resadresaka.

Tonga eto izahay Tompoko mitondra an'Andriamatoa Rasamy zanak'i Ra......... avy ao A... hangataka fara sy dimby ho tezaina sy hitaiza, handrana amorom-patana rahatrizay hokolokoloiny sy hanolokolo. Dia Ramatokely Berthe ho vadin'Andriamatoa Rasamy, izany no antondianay Tompoko.

Ohatra faharoa

Mpangataka:

Milaza miara-mahita aho raha manambara etoana fa hanorim-panambadiana no ivoriantsika eto anio. Mitsangana eto aho ary ny fijoroko dia mety mah te hanontany hoe: Fa rizareo ireo angaha tendrombohitra tsy manam-bato sa kijana nilaozan'ombalahy no dia tanora fanahy ity mitsangana?

Tsy izany anefa fa izy mianakavy ireto hadivory tsy ilaozan'ambiaty, kisolosola matevina ampanga, tanety tsy orin'avoko, vato varahan-tsahondra, farihy ivelaran-tatamo, fianakaviana tsy lany olomanga, zanak'omby tsy ampianarin-domano raha kabary no halahetra; saingy noho ny amin'ny hoe: tsy mety raha sady mifofotra no mively vy, tsy mety sady miantso no manoina dia tsy tsara raha sady tompon-janaka no hikabary.

Kabary moa no efa mahavery anarana azy ity, kanefa raha ny marina dia tsy kabary velively fa dinidinika ambany tafon-trano.

Raha kabary tokoa mantsy no hatao dia hipetraka aho fa tsy hahasehaka sao dia sendra ny hoe: lanao varatra mirefotra izaho vatolámpy ampy handihizana; ianao valala mikitro-piavy, izaho lohasaha ampy handriany; ianao