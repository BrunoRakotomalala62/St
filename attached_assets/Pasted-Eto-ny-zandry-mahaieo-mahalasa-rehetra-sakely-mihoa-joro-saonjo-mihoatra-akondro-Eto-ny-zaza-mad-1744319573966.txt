Eto ny zandry mahaieo mahalasa rehetra, sakely mihoa-joro, saonjo mihoatra akondro;

Eto ny zaza madinika, kolokolo dimbin'ny vary, solofo dimbin'ny ala, vorom-panova hena, taninketsan'ny firenena;

Ary eto ny andriambavilanitra, atao ampara filazana nefa ny faratampon-boninahitra, tsipalamanga ravaky ny tanety, sahondra ravaky ny vato, rado ravaky ny vozona, tatamo endriky ny farihy, landy ravaky ny ampela, kibo nitoerana, kitapo nifonosana, saronankarona niraketana, loharanon-pirenena sy loharanon'olombelona, mandeha haingon'ny lalana, mitoetra ravaky ny trano.

Hiteny alohan'izany rehetra izany ka miala tsiny fa akanga mandalo vorombola ka mipotra-tsanga fa ambanin'olona; tsy rainy aho fa zanany, tsy zokiny fa zandriny, angady no filanjako, sobika ny fivimbiko, irakiraka no anjarako, tsy Ntaolo fa zanak'antitra, tsy olona ela fa nahatadidy.

Alaoko ny tsiny fa tahaka ny tomberintany ka aza manody izay azony; ny atsimo mivadika ho avaratra, ny avaratra mivadika ho atsimo; ny masoandro miposaka ohatra ny masondro milentika; koa ny olona mifoha fa hiasa izy nibonoka hatory; nony taitra avy eo indray, irery ka mamaky takotra; mandeha tsy mahavoa-dalana, mitoetra tsy mahavita inona; miasa ho an-tena nmitonantonna, miasa ho an'olona mitahontahona; mitady tombony ka atombina, mila sitraany ka asitriny, izay atao rehetra tsy mety avokoa.

Alaoko ary ny tsiny fa fandrondahy an'asa ka aza akifika ihany no mahatsara azy; avarina any Ikopa, hipaka any Betsiboka, hibobobobo any Farahantsana, hilevina any am-paran'ny lalina ka tsy hiboika ho loharano mafana, tsy hirongatra ho horohoron-tany, tsy hitroatra ho volokano fa ho levona tanteraka; dia tsy hisy intsony irony ahiahy aman'aro-riaka hoe: raha miverina ririnina hikarainkon'ny fanala, raha miverina lohataona hakianan'ny hainandro, raha miverina fahavaratra hopaon'ny riaka, raha miverina fararano hofirain'ny antsy.

Kanefa teny ihany izany ka teny ary resaka ihany ka resaka; raha ho hariva andro hamira vava ny tsiny eto isika kanefa ny atao tsy metimety be ihany, tsy mandeha amin'ny marina sy ny hitsiny, ho somorina miharatsika isika ka tsara hateloana, boka mievina ka afa-drofy anio fa mivindina indray rahampitso; ny atao ihany no antony. Mahaiza ary mitondra tena: aza miringiringy tahaka ny lohalika ho vasoka; mandefera tahaka ny leferana ho mandina, nify sy molotra ka izay miantraitraika ihany no afaka aloha; azan y lohasahy mangina no jerena fa Andriamanitra ao an-tampon'ny loha. Izay no tsy ananan-tsiny.

Rehefa vita ny fialan-tsiny dia miditra amin'ny fiarahabana tahaka ilay ohatra voalohany

Mpamoaka: (mitsangana)

Tompokolahy sy tompokovavy: Azafady indrindra fa toa hitsangana tsy fidina aho hamaly izany kabary izany. Tsy tokony hitsangana eto akory anefa aho, fa mbola ao ireo Ray aman-dRená»³ lolohavina an-tampon'ny loha izay tena tompon'ny teny, ao ireo zokibe toa ray izay trafo nasondrotry ny nofo, fela-tanana manainga ny rantsana, ao ireo olona mitovy saranga amin'ny tena.

Ireny rehetra ireny no tonga amin'ny ohabolana hoe: izay manan-joky, hono, afak'olan-teny, izay manan-jandry kosa afa-kolan'entana, koa miala tsiny aho fa tsy mendrika ny hitsangana eto anoloanareo rehetra ireto. Raha afaka ny tsiny fanalan'ny vava: dia hiroso kosa aho hamaly ny tenin'Atoa teo. Raha amin'ny fialan-tsiny aloha dia marina fa afa-tsiny tokoa hianao indrindra fa ny fanarianao azy dia lasa any amin'ny toerana an-tonon'azy mihitsy hany ka tsy mba nahatanisa betsaka intsony aho satria Ataoko fa tsy hisy tsiny manelingelina antsika mianakavy intsony eto.

Fa saingy izato olona angatahinareo no mahagaga anay