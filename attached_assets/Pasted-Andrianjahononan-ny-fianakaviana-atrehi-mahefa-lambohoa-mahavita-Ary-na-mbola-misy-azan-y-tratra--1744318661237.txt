Andrianjahononan'ny fianakaviana: atrehi-mahefa, lambohoa-mahavita. Ary na mbola misy azan y tratra aoriana fa fotoam-bita tsy mahaleo ny sampona, ataontsika matson-dRainimazava ka izay tonga dia manao, kabarin-dRainisalama ka ny sisa manaraka ihany.

Alohan'ny handrosoana nefa dia aoka hanomboka amin'ny fanompoam-pivavahana isika

FIALAN-TSINY

Ohatra voalohany

Mpangataka:

Tompokolahy sy Tompokovavy, ny lakanjejo no mandeha tsy voizina, ny tehina no kely mialoha ny Andriana, fa izaho kosa tsy mandeha tsy hirahina tahaka ny amboa hiantsena, fa matoa mitsangana, sy hiteny kely indraim-bava eto aho, dia nisy mpaniraka, nisy mpanendry: izay tsy izy iza fa andriamatoa Ra........., efa nomen'izy ireo harindrako ny teny ka dia harindrako, efa nomeny ambarako ka dia ambarako. Tsy kabary izy ity fa dinidinika, tsy kabary fa resadresaka satria raha kabary dia eny an-kalamanjana no natao, fa dinidinika ka eto ambany tafon-trano ihany.

Mangovitra anefa ny vavako, mangitakitaka ny tenako, mipararetra ny lohaliko, ary mila vahotra ny lelako, nahoana moa? Miteny lango eto imason'ny vary mantsy aho ka sanganehana, mitafy lamba eto imason'ny tompony ka saikatra sy menatra. Fa ny tompon'ny teny tokony hambara dia ireo Ray aman-dRenỳ fotsy volo amin'ny tany, efa nihetezana ka lava volo, nitoto nahafotsy, nahandro nahamasaka. Ny tompon'ny teny tokony hambara eto dia ireo zokibe toa ray, voarabe endriky ny saha, vato nasondrotry ny tany. Mbola sakodiavatra sy menatra ihany aho raha mahatsikaritra fa ato koa ireo zandry mahaleo mahalasa izay tahaky ny saonjomihaotra ny akondro, kolókolo dimbin'ny vary tahaka ny sakely mihoajoro: miondrika ambany dia ambany koa aho, raha mahita ireo Andriambavilanitra tabiha sy rehareha ny

tokantrano, mipetraka endriky ny trano, mandeha ravaky ny lalana satria kibo nitoerana ireo, tatamo endriky ny farihy, voninkazo ravaky ny zaridaina ary firavaka haingon'ny vozona, ary mbola ato koa ireo olona mitovy amin'ny tena tsy azo hialoavana raha mandeha, maranitra sy kinga amin'ny fitenenana ka tsy azo anaoavana teny tsy voahevitra, koa raha andahatra izao teny indraim-bava izao eto anatrehan'ireo rehetra voatonontonona ireo aho dia miala tsiny miala fondro ary miala salohy fito.

Tsy hadalan'ny akohovavy no hiala faditr'ahitra raha anatody, tsy diso ny varatra mandefa tselatra alohan'ny hiriatanỳ, ny akoholahy koa aza raha hiady dia mandefa ny feo mangany, kanefa alohan'izany dia manala kopakopaka, noho izany tsy maintsy miala tsiny aho alohan'ny hitenenako fa ny tsiny maintsy maiva-mavesatra, tsy zakan'ny teo aloha ka ombako tsy mahazaka koa. Ny tsiny mantsy tahaka ny rivotra an-kadilàlana raha mipaoka mahangoly, tahaka ny hady lalina, hitataovana mahafanina, hianjerana mahafaty, ny tsiny mantsy tahaka ny oram-panala mby an-koditra vao mahangoly, ny tsiny mantsy an-tsaha mahakely vody saonjo, mahafoy tera-bary, mahakamboty mangahazo, an-tanàna mampiteraka adilahy amin'ny mponina ka tonga mahaleo monina, eny an-tsena miteraka faty antoka amin'ny varotra, an-trano mahafaty tanora, mahafolaka an-dantony ary mahakizo fara.

Koa aiza no hariana ny tsiny? Araka ny fandinihako izaho samy irery Tompoko dia heloka faran'izay ratsy ny tsiny, koa tsy tsara ny hanariana azy any mianantsimo na miankandrefana na miantsinanana, satria raha hariana any dia ho feno tsiny daholo ny vahoakan'Andrianampoinimerina any rehetra any; raha alefa ka ariana any anaty ranomasina indray ny tsiny, dia rakotry ny tsiny ny hazan-dranomasina izay hanina matsiro fihinan'ny olona.

Tsy mba ekeko koa ny hanariana ny tsiny ho amin'ny olona tsy mahavita adidy satria olon'Andriamanitra ireny ka mbola mety hahazo famelana.